ಪರೋಕ್ಷಾನುಮಿತೇರ್ಜನ್ಮನ್ಯರ್ಥೋ ಯತ್ತೇ ನ ಕಾರಣಂ I
ಅನ್ಯಥಾಭಾವ್ಯನುಮಿತೇರಸಂಭವಮನುಸ್ಮರ ॥ ೪೩೩ ॥

ನಿರ್ಬಾಧವಾದ ವಸ್ತು ಸಿದ್ಧವಾಗುತ್ತದೆಯೆ೦ಬ ಗುಣವು ಜ್ಞಾನದ ಯಾಥಾರ್ಥ್ಯಕ್ಕೆ (ಸತ್ಯತೆಗೆ) ಕಾರಣವಲ್ಲವೆಂಬುದನ್ನು, ಸಕಾರಣವಾಗಿ ವಿಶದಗೊಳಿಸುತ್ತಾರೆ :-
ಅರ್ಥ:- ಪರೋಕ್ಷಾನುಮಿತೇಃ - ಪರೋಕ್ಷ ಜ್ಞಾನವಾದ್ದರಿಂದ (ಪ್ರತ್ಯಕ್ಷವಲ್ಲದ - ಊಹಾತ್ಮಕ ಜ್ಞಾನವಾದ್ದರಿಂದ), ತೇ - ನಿನ್ನ ಮತದಲ್ಲಿ, ಅರ್ಥಃ - ವಿಷಯವು (ವಸ್ತುವಿನ ಇರುವಿಕೆಯು), ಯತ್ - ಯಾವ ಕಾರಣದಿಂದ, ಜನ್ಮನಿ - ಪ್ರಮೆಯ ಉತ್ಪತ್ತಿಯಲ್ಲಿ, ನ ಕಾರಣಂ - ಕಾರಣವಲ್ಲವೋ, (ತತ್ - ಆ ಕಾರಣದಿಂದ, ಗುಣದಿಂದ ಯಥಾರ್ಥಜ್ಞಾನವು ಹುಟ್ಟುವುದಿಲ್ಲ); ಅನ್ಯಥಾ - ಹಾಗಲ್ಲದಿದ್ದರೆ, ಭಾವ್ಯನುಮಿತೇಃ - (ಮೋಡವನ್ನು ಆಕಾಶದಲ್ಲಿ ಕಂಡು) ಭವಿಷ್ಯತ್ಕಾಲದಲ್ಲಿ (ಮುಂದೆ) ಮಳೆಯು ಬರುವುದೆಂಬ ಜ್ಞಾನಕ್ಕೆ, ಅಸಂಭವಂ - ಅನುತ್ಪತ್ತಿಯನ್ನು, ಅನುಸ್ಮರ - ಸ್ಮರಿಸಿಕೊಳ್ಳುವುದು (ಅವಶ್ಯಕ). 
ತಾತ್ಪರ್ಯ:- ನಿನ್ನ (ತಾರ್ಕಿಕನ) ಮತದಲ್ಲಿ, (ಆಗ್ನ್ಯಾದಿ)ವಸ್ತುವು, ಪರೋಕ್ಷಜ್ಞಾನವನ್ನು ಉತ್ಪಾದಿಸುವುದರಲ್ಲಿ ಕಾರಣವಲ್ಲ; (ಊಹೆಯಿಂದ ಹುಟ್ಟುವ ಜ್ಞಾನವು, ಪ್ರತ್ಯಕ್ಷಸಿದ್ಧವಾದ ಪದಾರ್ಥದಿಂದ ಹುಟ್ಟುವುದಿಲ್ಲ); ಆದ್ದರಿಂದ, ವಸ್ತುಸತ್ತಾಜ್ಞಾನವೆಂಬ ಗುಣವು ಅನುಮಿತಿಜನಕವಲ್ಲ; ಹಾಗಲ್ಲದಿದ್ದರೆ, ಮೋಡವನ್ನು ಕಂಡು ಭವಿಷ್ಯತ್ಕಾಲದ ಮಳೆಯ ಜ್ಞಾನವು (ಅನುಮಿತಿಯು) ಹುಟ್ಟದಿರಬೇಕು.
